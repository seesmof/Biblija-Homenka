Буття 1:1ㅤНа початку сотворив Бог небо й землю. 
Буття 1:2ㅤЗемля ж була пуста й порожня та й темрява була над безоднею, а дух Божий ширяв над водами. 
Буття 1:3ㅤІ сказав Бог: Нехай буде світло! І настало світло. 
Буття 1:4ㅤІ побачив Бог світло, що воно добре та й відділив Бог світло від темряви. 
Буття 1:5ㅤНазвав же Бог світло - день, а темряву назвав ніч. І був вечір і був ранок - день перший. 
Буття 1:6ㅤТоді сказав Бог: Нехай посеред вод буде твердь і нехай вона відділяє води від вод! 
Буття 1:7ㅤІ зробив Бог твердь і відділив води, що під твердю, від вод, що над твердю. Тож сталося так. 
Буття 1:8ㅤІ назвав Бог твердь - небо. І був вечір і був ранок - день другий. 
Буття 1:9ㅤТоді сказав Бог: Нехай зберуться води, що під небом, в одне місце і нехай з'явиться суша. І так сталося. 
Буття 1:10ㅤІ назвав Бог сушу - земля, а збір вод назвав морями. І побачив Бог, що воно добре. 
Буття 1:11ㅤБог сказав: Нехай земля зростить рослини: траву, що розсіває насіння, і плодові дерева, що родять плоди з насінням, за їхнім родом на землі. І так сталося. 
Буття 1:12ㅤІ вивела земля з себе рослини: траву, що розсіває насіння за своїм родом, і дерева, що родять плоди з насінням у них, за їхнім родом. І побачив Бог, що воно добре. 
Буття 1:13ㅤІ був вечір і був ранок - день третій. 
Буття 1:14ㅤТоді сказав Бог: Нехай будуть світила на тверді небесній, щоб відділяти день від ночі й нехай вони будуть знаками для пір (року), для днів і років; 
Буття 1:15ㅤнехай будуть світила на тверді небесній, щоб освітлювати землю. І так сталося. 
Буття 1:16ㅤІ зробив Бог два великі світила: світило більше - правити днем, а світило менше - правити ніччю, і зорі. 
Буття 1:17ㅤІ примістив їх Бог на тверді небесній, щоб освітлювати землю, 
Буття 1:18ㅤта правити днем і ніччю і відділяти світло від темряви. І побачив Бог, що воно добре. 
Буття 1:19ㅤІ був вечір і був ранок - день четвертий. 
Буття 1:20ㅤТоді сказав Бог: Нехай закишать води живими створіннями й нехай птаство літає над землею попід твердю небесною. 
Буття 1:21ㅤІ сотворив Бог великих морських потвор і всілякі живі створіння, що повзають та кишать у воді, за їхнім родом, і всіляке птаство крилате за його родом. І побачив Бог, що воно добре; 
Буття 1:22ㅤі благословив їх Бог, кажучи: Будьте плідні і множтеся та наповняйте воду в морях, і птаство нехай множиться на землі. 
Буття 1:23ㅤІ був вечір і був ранок - день п'ятий. 
Буття 1:24ㅤТоді сказав Бог: Нехай земля виведе з себе живі створіння за їхнім родом: скотину, плазунів і диких звірів за їхнім родом. І сталося так. 
Буття 1:25ㅤІ сотворив Бог диких звірів за їхнім родом, скотину за родом її, і всіх земних плазунів за їхнім родом. І побачив Бог, що воно добре. 
Буття 1:26ㅤТож сказав Бог: Сотворімо людину на наш образ і на нашу подобу, і нехай вона панує над рибою морською, над птаством небесним, над скотиною, над усіма дикими звірями й над усіма плазунами, що повзають на землі. 
Буття 1:27ㅤІ сотворив Бог людину на свій образ; на Божий образ сотворив її; чоловіком і жінкою сотворив їх. 
Буття 1:28ㅤІ благословив їх Бог і сказав їм: Будьте плідні й множтеся і наповняйте землю та підпорядковуйте її собі; пануйте над рибою морською, над птаством небесним і над усяким звірем, що рухається по землі. 
Буття 1:29ㅤПо тому сказав Бог: Ось я даю вам усяку траву, що розсіває насіння по всій землі, та всяке дерево, що приносить плоди з насінням: вони будуть вам на поживу. 
Буття 1:30ㅤВсякому ж дикому звіреві, всякому небесному птаству, всьому, що повзає по землі й має в собі живу душу, я даю на поживу всяку зелень трав. І так сталося. 
Буття 1:31ㅤІ побачив Бог усе, що створив: і воно було дуже добре. І був вечір і був ранок - день шостий.